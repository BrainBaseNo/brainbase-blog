---
title: Hva bør du tenke på ved oppstart som selvstendig konsulent?
date: "2021-05-04T12:00:00.000Z"
author: "Ketil Jensen"
author_image: "https://www.brainbase.no/profile-images/l4A7baxXnf/profilePicture.jpg"
description: "Hva bør du tenke på ved oppstart som selvstendig konsulent"
---

Vi ble nylig spurt av Digi om hva som er viktig å tenke på dersom en ønsker å starte opp som selvstendig konsulent. For å komme opp med et best mulig svar involverte vi nettverket i utformingen av svar. [Artikkelen i Digi kan du lese her] (https://www.digi.no/artikler/jobber-du-som-selvstendig-it-konsulent-dette-ma-du-vite-for-a-sikre-deg-okonomisk/507176?key=WlwHQXB3).

Her kan du lese hva vi i BrainBase tror er viktig hvis man skal starte som selvstendig konsulent:

### Hva bør jeg tenke på hvis jeg skal etablere meg som selvstendig IT-konsulent?
Tenk godt gjennom hva det betyr å være selvstendig konsulent før du tar steget. Vurder  om kompetansen og erfaringen din er etterspurt i markedet. Har du samme type kompetanse som mange andre, men lite erfaring, er det lurt å å bygge kompetanse i noen år til før du blir selvstendig.

Det er også smart å bygge profil, ved å holde foredrag på meetups og konferanser, skrive blogg eller artikler, delta i open-source prosjekter og lignende. På den måten får du demonstrert kompetansen din på mange forskjellige måter.

Ha en buffer. Det kan ta tid før du får landet et oppdrag, og det er greit å ha litt penger på bok. Du kan for eksempel starte opp i begynnelsen av et år. Da får du med deg feriepenger fra forrige arbeidsgiver og kan bruke det som buffer.

### Hva er de vanligste feilene selvstendig næringsdrivende gjør knyttet til pensjon, forsikring, fakturering, prisnivå, valg av prosjekter?
Du trenger ikke å fikse alt regnskap selv. Det kan virke skremmende, men det finnes mange smarte verktøy som gjør jobben enklere (f.eks Fiken). Du kan fint leie inn en regnskapsfører til å gjøre det meste for deg.

Vi anbefaler å starte AS fremfor ENK.  Med AS slipper du å stå personlig ansvarlig. Det er AS-et ditt, som er en egen juridisk entitet, som er ansvarlig. Med AS kan du og eie aksjer i andre selskaper, og gir deg muligheter som vanlige lønnsmottakere ikke har.
Et eget AS gjør også lønnsutbetalinger mer fleksibelt. I gode tider trenger du ikke å ta ut mye i lønn, men kan i stedet bygge opp en god buffer i selskapet som du kan tære på i perioder uten oppdrag. Da kan du sove godt om natten selv når markedet svinger. Og du trenger heller ikke å frykte å få “sparken” når du er din egen sjef.

Det kan være vrient å søke sykepenger som selvstendige konsulent. Hvis NAV mistenker at selskapet kun har en ansatt, kan det være at du må sende inn alt fra timelister, arbeidskontrakter, utskrifter av private kontoutskrifter (som du har lov til å sladde). Men som ansatt i eget AS kan du permittere deg selv ved mangel på oppdrag i lengre perioder.

### Pensjon
Banken din kommer til tilby deg pensjonssparing rimelig kjapt! Pass på gebyrer og sjekk alternative spareformer. Du kan for eksempel kjøpe  aksjer med fritaksmetoden og kapitalforsikring eid av ditt foretak. Så lenge du kun har en ansatt er du ikke pliktig til å ha pensjonsavtale. Vi tror likevel det er lurt å ha en god pensjonsavtale, gjerne i kombinasjon med alternativ sparing i aksjer og fond.

### Signere som underleverandør via et annet konsulentselskap
Les godt gjennom avtaler før du signerer. Headhunters og andre konsulentbyråer pleier å legge inn klausuler som koster deg penger hvis du bryter avtalen, tvinger deg i karantene eller hindrer deg fra å bygge ditt eget varemerke. Unngå unødvendige mellomledd som bruker deg som bank med fakturaperioder på 60-90 dager eller tar en stor del av timeprisen din. Flere selskaper er grådige og tar 25 % eller mer av timeprisen din for å i praksis skyfle en faktura.


### Hva kan Brainbase bidra med?
Brainbase er først og fremst et nettverk der selvstendige konsulenter utveksler erfaringer og tipser hverandre om oppdrag. Bedrifter har tilgang til en base med svært kompetente rådgivere.

I Slack-kanalen vår treffer du andre likesinnede og kan få svar på alt fra regnskaps- og økonomispørsmål, til tips om gode podcaster og hjemmekontorhacks.

Vi har flere eksempler der medlemmene i nettverket fant hverandre og startet helt nye initiativer sammen. I en fjern fortid (pre-corona) hadde vi månedlige fredagspils og fagsamlinger, en gang skal vi det igjen. 

Har du kommet gjennom nåløyet hos Brainbase får du også tilgang til å søke på konsulentoppdrag som kommer inn til plattformen. Av det man fakturerer, så går 3% til Brainbase. Av disse går 2% til videreutvikling av nettverket mens 1% går til den konsulenten i nettverket som har hjulpet til med å skaffe oppdraget. På sikt ønsker vi å fjerne mellomleddet helt.

Hvor mange IT-konsulenter har dere i deres base?
Det er omtrent 550 medlemmer i nettverket vårt og vi vokser støtt og stadig. Vi har konsulenter i et bredt spekter innenfor teknologi, design og relaterte tjenester: utviklere, IT-sikkerhet, forskjellige designdisipliner, forretningsutvikling, rådgivning og prosjekt- og produktledelse.


### Hva koster tjenestene deres (både for konsulenten og for kunden)?
Det er helt gratis å bli med i Brainbase, både for konsulenter og for bedrifter. Når en konsulent får et oppdrag via Brainbase tar vi 3% av den avtalte timeprisen. De resterende 97% går til konsulenten. Så vidt vi vet er det den beste modellen på markedet og en modell som både konsulenter og kunder tjener på. De få prosentene vi tar bruker vi til å videreutvikle plattformen og overskuddet går rett tilbake til medlemmene.

### Hvordan er markedet nå, innen hvilke områder i IT-bransjen er det størst og minst etterspørsel etter konsulenter?
Markedet har for tiden stor etterspørsel etter flinke og erfarne folk. Noen hevder at det er enda større etterspørsel enn før korona, bortsett fra for juniorkonsulenter. Det virker som det er store omstillinger på gang i mange bransjer - på høy tid mener vi.

### Hvordan er det for selvstendige konsulenter nå å starte i nye prosjekter, med tanke på korona og hjemmekontor og ikke mulighet til å møte oppdragsgiver fysisk?
En fleksibel arbeidshverdag som konsulent blir enda mer fleksibel med hjemmekontor. Dessuten sparer man jo masse tid på å reise til og fra kontoret. Litt avhengig av hva man jobber med, kan man være mye mer effektiv på hjemmekontor uten forstyrrelser. Du må selv ta ansvar for å ta pauser når du ikke har den daglige kaffemaskin-praten.

Det kan være vanskelig å bli ordentlig kjent med nye kolleger når alt foregår digitalt. Samtidig har korona og større bruk av hjemmekontor gjort at det er mindre forskjell mellom selvstendige konsulenter og andre faste ansatte siden alle uansett jobber hjemmefra.
